
Windows 7 Offline Privacy Statement for the Microsoft Error Reporting Service

Nejnovější informace o ochraně osobních údajů naleznete v online prohlášení o zásadách ochrany osobních údajů v systému Windows 7 na adrese:

http://go.microsoft.com/fwlink/?LinkId=104288

K ČEMU TATO FUNKCE SLOUŽÍ

Služba Zasílání zpráv o chybách společnosti Microsoft pomáhá společnosti Microsoft a jejím partnerům diagnostikovat problémy s používaným softwarem a poskytovat řešení. Ne všechny problémy lze vyřešit, ale pokud řešení existuje, je k dispozici jako podrobný postup, který vede k řešení hlášeného problému, nebo ve formě aktualizací, které stačí nainstalovat. Některá řešení jsou také zařazována do aktualizací Service Pack a budoucích verzí softwaru, aby bylo možné lépe předcházet potížím a software byl spolehlivější.

V rámci služby Zasílání zpráv o chybách společnosti Microsoft je poskytována také služba Oprava instalace (Setup Repair), kterou lze v případě, že dojde k problému, spustit během instalace systému Windows.

SHROMAŽĎOVANÉ, ZPRACOVÁVANÉ A PŘENÁŠENÉ INFORMACE

Mnoho softwarových programů společnosti Microsoft, včetně systému Windows 7, je navrženo tak, aby spolupracovaly se službou zasílání zpráv. Pokud se v některém z těchto softwarových programů vyskytne problém, může se zobrazit dotaz, zda jej chcete ohlásit. Pokud pomocí operačního systému Windows hostujete virtuální počítače, mohou zprávy generované systémem Windows pro službu Zasílání zpráv o chybách společnosti Microsoft obsahovat informace o těchto virtuálních počítačích. 

Služba zasílání zpráv shromažďuje informace, které jsou užitečné pro diagnostiku a řešení vzniklého problému, jako například:

  *	Kde v softwaru nebo hardwaru k problému došlo
  *	Typ závažnosti problému
  *	Soubory, které pomohou problém popsat
  *	Základní informace o softwaru a hardwaru
  *	Možné problémy s výkonem a kompatibilitou softwaru 

Tyto zprávy o chybách mohou nezáměrně obsahovat osobní údaje. Zpráva obsahující obraz paměti počítače například může obsahovat vaše jméno, část dokumentu, se kterým jste pracovali, nebo data, která jste naposledy odesílali na web. Pokud je pravděpodobné, že zpráva bude obsahovat informace tohoto typu, zobrazí systém Windows dotaz, zda chcete tyto informace odeslat, i v případě, že jste povolili automatické odesílání zpráv volbou možnosti Doporučená nastavení během instalace nebo v Ovládacích panelech. Budete tak moci zprávu před odesláním společnosti Microsoft zkontrolovat. Zprávy zahrnující soubory a data mohou být uloženy v počítači, dokud je nebudete moci zkontrolovat a odeslat, případně i po odeslání.

Pokud zpráva o chybách obsahuje osobní údaje, nebude vás společnost Microsoft podle nich identifikovat ani kontaktovat. Pokud dále pomocí možnosti Doporučená nastavení při instalaci nebo později v Ovládacích panelech povolíte automatické zasílání zpráv, odešle služba zasílání zpráv automaticky základní informace o tom, kde k problémům došlo, ale příslušné zprávy nebudou obsahovat výše popsané podrobnosti.

Po odeslání zprávy může služba zasílání zpráv zobrazit dotaz na další informace o chybě, s kterou jste se setkali. Pokud se rozhodnete uvést v rámci těchto informací své telefonní číslo nebo e-mailovou adresu, nebude již zpráva o chybách anonymní. Je možné, že budete společností Microsoft kontaktováni a požádáni o poskytnutí dalších informací, které by mohly pomoci s řešením odeslaného problému.

Služba Zasílání zpráv o chybách společnosti Microsoft vygeneruje globálně jedinečný identifikátor (GUID), který je uložen ve vašem počítači a je odesílán se zprávami o chybách za účelem jednoznačné identifikace vašeho počítače. Identifikátor GUID je náhodně vygenerované číslo, které neobsahuje žádné osobní údaje a neslouží k vaší identifikaci. Identifikátor GUID nám umožňuje rozpoznat, jak je získaný názor či problém rozšířený a jak má být stanovena jeho priorita. Identifikátor GUID umožňuje společnosti Microsoft rozlišit například zákazníka, který hlásí určitý problém stokrát, od sta zákazníků, kteří se jednou setkají s týmž problémem.

POUŽITÍ INFORMACÍ

Společnost Microsoft používá informace o chybách a problémech ke zlepšení svých produktů a služeb a také softwaru a hardwaru jiných výrobců, který je určen pro použití s těmito produkty a službami. K informacím shromážděným službou zasílání zpráv může být poskytnut přístup zaměstnancům, dodavatelům, prodejcům a partnerům společnosti Microsoft. Tyto informace však budou použity pouze za účelem opravy nebo zlepšení produktů a služeb společnosti Microsoft a softwaru a hardwaru jiných výrobců, který je určen pro použití s produkty a službami společnosti Microsoft.

Společnost Microsoft může sdílet souhrnné informace o chybách a problémech. Společnost Microsoft používá souhrnné informace pro statistickou analýzu. Souhrnné informace neobsahují specifické informace z jednotlivých zpráv ani žádné osobní údaje či důvěrné informace, které mohly být ve zprávě obsaženy.

Kromě případů uvedených v tomto prohlášení nebudou osobní údaje, které jste poskytli, předávány bez vašeho souhlasu třetím stranám. Příležitostně najímáme jiné společnosti, aby naším jménem poskytovaly služby v omezeném rozsahu, například provádění statistické analýzy. Těmto společnostem poskytujeme pouze osobní údaje, které jsou nezbytné k zajištění těchto služeb, a tyto údaje nesmějí být použity k žádnému jinému účelu.

Společnost Microsoft může získat přístup k osobním údajům (včetně obsahu komunikace) nebo je zpřístupnit z následujících důvodů: (a) dodržení zákona nebo podrobení se soudnímu procesu vedenému proti nám; (b) ochrana práv nebo majetku společnosti Microsoft či jejích zákazníků, včetně vynucení našich smluv a zásad, kterými se řídí používání tohoto softwaru; nebo (c) jednání v dobré víře, že toto získání přístupu nebo zpřístupnění je nutné pro ochranu osobní bezpečnosti zaměstnanců společnosti Microsoft, jejích zákazníků či veřejnosti.

Informace, které jsou systémem Windows 7 shromažďovány nebo zasílány společnosti Microsoft, mohou být uloženy a zpracovány ve Spojených státech nebo v jakékoli jiné zemi, kde má sídlo společnost Microsoft, její přidružené společnosti, pobočky nebo poskytovatelé služeb. Společnost Microsoft dodržuje úmluvu Safe Harbor o shromažďování, používání a zadržování údajů z Evropské unie stanovenou ministerstvem obchodu Spojených států. 

VOLBA A ŘÍZENÍ

Pokud během instalace systému Windows 7 zvolíte doporučená nastavení, budou společnosti Microsoft automaticky odesílány základní informace o chybách. Je-li vyžadována podrobnější zpráva, budete před jejím odesláním vyzváni k její kontrole. Toto nastavení lze kdykoli změnit pomocí ovládacího panelu Centrum akcí.

POSTUPY ZABEZPEČENÍ

Společnost Microsoft pomáhá chránit bezpečnost vašich informací. Používáme různé technologie a postupy zabezpečení, které pomáhají chránit vaše informace před neoprávněným přístupem, použitím či zpřístupněním. Poskytnuté informace například ukládáme v počítačových systémech s omezeným přístupem, které jsou umístěny v kontrolovaných provozech.

DALŠÍ INFORMACE

Máte-li otázky týkající se tohoto prohlášení o zásadách ochrany osobních údajů, zašlete je online na webu pro předávání vašich názorů na ochranu osobních údajů na adrese:

http://go.microsoft.com/fwlink/?LinkID=9634754

Windows 7 Offline Privacy Statement for the Microsoft Error Reporting Service
c/o Microsoft Privacy Response Center
Microsoft Corporation
One Microsoft Way
Redmond, Washington 98052 USA

